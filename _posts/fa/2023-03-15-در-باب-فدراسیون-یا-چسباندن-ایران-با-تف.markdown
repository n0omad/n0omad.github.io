---
layout: post
title:  "در باب فدراسیون یا چسباندن ایران با تف"
date:   2023-01-08 19:59:24 +0330
lang: fa
categories: fa
---

رفیقی از رفقا به داد برآمد که: ای وای دارند تجزیمان می‌کنند، ای فقان که دیگر چیزی از ایران نمانده، حالا برای ما می‌خواهند به زبان دیگری درس بخوانند. اصلا؛ این زبان زبان که می‌کنند مگر نه اینکه ریشه‌اش همان فارسی است؟ به هیچ وجه نباید این اجازه را داد که بخشی از ایران جدا شود. آی ملت بروید پسر آن شاهنشاه آهنین را بنشانید بر تختی که به او بدهکاریم تا نگذارد تکه‌ای دیگر از این خاک جدا شود. کمی به فکر افتادم که به او بگویم که آخرای حاجی حج نرفته، اصلا مگر می‌شود  ایران را تجزیه کرد. با کدام پول، با کدام نیروی انسانی، با کدام رهبر؟ اصلا گیریم تجزیه شد، همین پس فردا باید دست به دامان هر حاکمی شوند که در طهران بر تخت بنشیند که ای وای بیایید و پول بیاورید که نه عراق نه ترکیه و نه هیچ بنی بشری دوستی و مروت با ما را مشتاق نیست و شمایید که ملتتان ما را دوست دارند. خب چه کسی حاضر است جدا شود و بعد منت بکشد؟ مگر ازدواج بدون مهریه است؟

اما بشدت سکوت کردم چرا که انگ زدن از توانایی های این بشر دو پاست. انگ تجزیه طلبی هم از آن انگ هاست که وقتی بزنند دیگر باید چندین سال طعم آب خنک گوشه ‌ی زندان هر نوع حکمران تک خوری را چشید و ولله این وصله ها‌ی ناجور به ما نمی‌چسبد. ولی چه کنم دلم طاقت نیاورد و به زبان آمدم از بس که دوستان و دنبال کن‌ها و دنبال شونده ها بر این امر تجزیه یا ضدیت با تجزیه با فشاری می‌کنند و اصرار دارند که فلان قومیت این را می‌خواهند و بهمان ملیت آن یکی را و در هر حال می‌گویند فدراسیون ایران را بر نمی‌تابند چرا که فی النفسه ذاتش به معنی تجزیه‌ی ایران است و خاک بر سر ملتمان می‌شود اگر چنان شود.

ابتدای همین قضیه بهتر است بگویم که نگاهم به این گونه مسائل به قدری باز است که میز مذاکره‌ی امریکا است. همه نوع گزینه‌ای روی میز است که بتوان بهترین هر دو جهان را از روی آن برداشت. علی ای حال باید بگوییم خدا شاهد است فدراسیون نه چیز بدی است و نه چیز خوب. چیزی است مانند همه‌ی چیزهای دیگر که در اجرا می‌بایست از همان اول درباره اش خوب فکر کرد اما از آن نترسید. هر دفعه که خوب فکر می‌کنم به بحث فدراسیون می‌گویم که این همه بار اجرا و پیاده سازی شده ولی ندیده ام مخالفت با آن در دیگر کشور ها به اینگونه باشد و می‌پرسم شاید ریگی به کفش یکی از دو طرف موافقان و مخالفان است که دعوا به این پر شوری بالا می‌گیرد.

بسیاری رفقا به این باور رسیده‌اند که آقا هر که همه‌ی قدرت را به یک دولت ندهد باعث می‌شود کشور به اجزای سازنده اش تجزیه شود. از بزرگان هم به این قضیه دامن می‌زنند که هر دفعه باید یکی همچون صورت اخمو ولی بی موی آغا محمد خان پیدایش می‌شده تا این ممالک را دور هم به زور جمع آورد. هر چند که بیشتر به شاهان پیشین اشاره می‌کنند ولی در اصل قضیه تفاوتی ایجاد نمی‌کند. حالا گیریم که نیاکان ما دست بزن داشتند، مگر نه اینکه الان زمانه عوض شده؟ الان دیگر نمی‌شود  زن را با کتک در خانه‌ی بخت نگه داشت، هرچند که از اول هم نمی‌شد. اقتضای زمانه این است که زندگی زناشویی را با تف باید نگه داشت. حالا این کهنه عروس را می‌خواهید با شاهنشه دیگری به زور زیر این سقف به بند بکشید. اصلا ضرب المثلی غربی را اگر بجویید می‌توان یافت که بگوید اگر دوستش دارید بگذارید برود.

اما بگذریم، اصل مطلب این است دوستان عالی قدر  که فدراسیون با کنفدراسیون، با اتحادیه و با تجزیه زمین تا آسمان فرق دارند. فدراسیون قدرت قانون گذاری را به مرکز می‌دهد و هر کس بر اساس این قانون گذاری عمل می‌کند و جایی که مرکزیت صلاح بداند اجازه می‌دهد قانون محلی در باره‌ی این موارد تصمیم بگیرد. نگاهی بکنیم در غرب وحشی هم باید با دولت مرکزی مالیات دهند ولی انداختن جنین همین چند صباحی پیش به محلی ها سپرده شد. حالا نمی‌گویم ما هم همینکار را کنیم. انداختن جنین به دید اینجانب باید در مرکز تصمیم گیری شود چرا که سنتی های دیگر ایالات ممکن است مداخله کنند و وضعمان در این مورد از همینی که هست هم بدتر شود و گاومان بزاید. حتی در مورد سن ازدواج هم چند ماه پیش زیر توییت کسی در این باره نوشتم.

کنفدراسیون در عوض ارزشی برای ما مرکز نشینان قائل نیست. می‌گوید هرچه کنید به خود کنید.  هر ایالت برای خودش تصمیم بگیرد. اصلا یک جنگ داخلی بزرگی نیز کمتر از  دو صد سال پیش صورت گرفت برای اینکه بگویند حکومت مرکزی غلط کرد برای ما و برده‌هایمان تصمیم گرفت. این بحث خود اشاره دارد که حکومت مرکزی در جوامع فدرال می‌توانست جلوی برده داری سنتی را بگیرد. حالا شاید روزی هم ما بتوانیم جلوی این برده داری نوین پدر و مادرانمان که بچه می‌اورند و مثل برده برایشان تصمیم می‌گیرند که باید یک برده‌ی دکتر مهندس شوی را بگیرد. خدا را چه دیدی؟

از آن سوی دیگر هم، اتحادیه است که خب معلوم است مثل روز. هر کدام از بخش هایش توانایی تصمیم گیری دارند و قوانین خود را ولی از آن طرف حد و حدودش را خودشان در یک مجلسی که خودشان تاسیس کرده اند می‌سنجند. حال یکی عمل می‌کند تماما و دیگری می‌گوید به شرطها و شروطه. خب این باعث می‌شود قوانین مشابهی در هر بخش به وجود بیاید ولی اینکه بگویید دارند مرز ها را کمرنگ می‌کنند و یک مرکزیتی قانون میگذارد که حقیقت ندارد. اصلا کمرنگ شدن مرز ها بیشتر به قبول کردن و روادید راحت تر وابسته است تا صرفا قانون گذاری مشابه.  ما هم که نمی‌خواهیم هرکس قوانین خودش را بگذارد بعد بیاییم یک خط و مشی برایش تعیین کنیم. ما از اول می‌خواهیم یک مرکزیتی برای کل کشور تصمیم بگیرد.

حال دیگر تصمیم با خود این دوستان است چرا که در نهایت هر چه شود میزان رای ملت است. اما سوالم اینجاست که رای ها را آیا باید هر شخصی از هر قوم و خویشی بدهد و اینها را باید شمرد یا اینکه باید وزن استان ها برابر گرفت تا عدالت بیشتری رعایت شود؟ یعنی اینکه آیا باید بگوییم در مملکت فلان قدر رای داده‌اند که آینده‌ی کشور فلان جور شود پس می‌شود یا باید بگوییم رای فلان استان اینگونه است و رای بهمان استان اینگونه است و به یک برآیندی باید رسید که نتیجه چیست؟ عدالت را چگونه باید ایجاد کرد؟ آیا وزن استان ۱۴ میلیونی با استان ۱ میلیونی باید یکی باشد یا نه؟

نوماد
